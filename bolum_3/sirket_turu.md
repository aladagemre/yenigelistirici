## Şirket Türü Seçimi

### Kurumsal Şirketler

Yapacağım iş belli olsun, tek bir konuya odaklanayım, saatim belli olsun, düzenli gelirim olsun, ikramiyesi, özel sağlık sigortası vs olsun diyorsanız kurumsal şirketleri tercih edebilirsiniz. Dikkat edilmesi gereken husus tüm bu faydalarının yanında bürokrasi, birçok şey için izin alma gerekliliği, insiyatif alamama, yaptıklarının şirkete etkisini doğrudan görememe, bu sebeple motivasyon kaybı gibi durumlar görülebilmekte. 

Kurumsal şirketlerin çoğu Java, bir kısmı C# kullanmaktadır. Büyük ölçeklilerinde Java ağırlığı varken orta ölçeklilerde C#'ın oranı daha fazladır. Java kullananlar J2EE denilen kurumsal Java kütüphanelerini kullanmaktadırlar.

### Ajanslar

Web tasarım ajansları, Dijital Ajanslar bu kategoriye giriyor. Genelde önyüz geliştirme işleri için ideal mekanlar. Arkauç geliştiricileri ise genelde PHP kullanıyor.

### Girişimler

Küçük ama dünyayı takip eden girişimler arasında Python, Ruby, Scala gibi diller çok yaygındır. Özellikle küçük girişimlerde geliştirdiğiniz kodun şirketin geleceğine yön verdiğini, kazanç sağladığını bizzat görebilirsiniz. Bu geri bildirim ise yaptıklarınızın işe yaradığını görmenize, kişisel tatmin elde etmenize yardımcı olur. İnsiyatif alabilir, öneride bulunabilir, her gün yeni ve farklı işler yapabilirsiniz. Girişimlerde genellikle herkes her işi yapar ve çalışma temposu nispeten yoğundur. Genelde idealist gençleri barındrır. Dolayısıyla sıkılmak için pek fırsat bulamazsınız. 